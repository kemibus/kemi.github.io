

                                                                                                        Page 1 of 2
                    Volksadvocaat van Nigeria Gani Fawehinmi (1938-2009), mensenrechtenactivist




                 Volksadvocaat van Nigeria; Gani Fawehinmi (1938-2009),
                                mensenrechtenactivist
                                                        NRC Handelsblad
                                                  7 september 2009 maandag



Copyright 2009 Mediahuis NRC B.V. All Rights Reserved




Section: BUITENLAND; Blz. 4
Length: 406 words

Body


SAMENVATTING

Gani Fawehinmi werd een volksheld in Nigeria met zijn strijd tegen corruptie, machtsmisbruik en
milieuverontreiniging.

VOLLEDIGE TEKST:

Gani Oyesala Fawehinmi, de onvermoeibare volksadvocaat van Nigeria, is zaterdag op 71-jarige leeftijd aan kanker
overleden. Nigerianen prezen hem gisteren als een legende, een vrijheidsstrijder, een hoofdrolspeler op het
politieke toneel gedurende tientallen jaren. Fawehinmi spande tijdens zijn loopbaan rechtszaken aan tegen vrijwel
alle Nigeriaanse presidenten wegens machtsmisbruik, tegen Shell wegens milieuverontreiniging in het land en
tegen corrupte ambtenaren. ,,Als er een Nobelprijs voor de mensenrechten zou bestaan, is deze voor Fawehinmi",
zei enkele jaren terug Walter Carrington, Amerika's toenmalige ambassadeur in Nigeria.

Met gewetenloze en uiterst corrupte machthebbers had Nigeria na de onafhankelijkheid in de jaren zestig behoefte
aan een onbevreesde strijder voor mensenrechten. Fawehinmi vormde een éénpersoons actiebrigade en werd
door zijn werk tegen de autoriteiten tussen 1966 en 1999 35 keer gearresteerd. Hij droeg altijd een toilettas bij zich.
,,Dat is mijn detentietas", zei hij in 1995 tegen deze krant. ,,In deze tas zitten een schone onderbroek, een
tandenborstel, een handdoek en mijn slippers voor in de cel. Want ieder moment kan ik worden gearresteerd."

De in 1938 in de deelstaat Ondo geboren Fawehinmi studeerde rechten in Engeland. Zijn eerste grote zaak was in
1969 in Nigeria. Het betrof een hoge militair die sliep met de echtgenote van een arme ambtenaar en hem
uitdaagde daar iets tegen te doen. Hij verdedigde de ambtenaar en won. Sindsdien heeft zijn advocatenkantoor in

                                                                                                   Page 2 of 2
                    Volksadvocaat van Nigeria Gani Fawehinmi (1938-2009), mensenrechtenactivist

Lagos 5.700 zaken tegen machtsmisbruik aanhangig gemaakt. Hij procedeerde tegen de presidenten Gowon,
Shagari, Babangida, Abacha en Obasanjo.

Zijn beroemdste zaak betrof de nooit opgehelderde moord op de prominente journalist Dele Giwa die in 1986
door een bombrief overleed. Dele Giwa werkte aan een verhaal over drugssmokkel waarbij de familie van president
Babangida zou zijn betrokken.

In 1985 begon hij de Weekly Law Reports, waarin hij uitspraken van de Hoge Raad onder de loep nam. Volgens
collega-advocaten maakte hij de Nigeriaanse rechtspraak begrijpelijk voor de gewone man. In 1994, toen politieke
partijen verboden waren, richtte hij de Nationale Partij van het Geweten op. Hij werd dat jaar voorzitter van een
bundeling van 55 actiegroepen voor democratisering.



Graphic


Fawehinmi in 2002.

Foto AFP


Load-Date: September 7, 2009


  
